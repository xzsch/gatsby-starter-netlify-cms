---
templateKey: blog-post
title: kj
date: 2020-06-06T07:40:41.864Z
description: بعض التفكير المنطقي في الأوقات اللي زي دي كفيل إنه يعدل دفة
  التصرفات المبنية على الخوف والخوف فقط..
featuredpost: false
featuredimage: /img/ifrah-akhter-at9jzhq30ik-unsplash.jpg
tags:
  - books
---
![](/img/ifrah-akhter-at9jzhq30ik-unsplash.jpg)

> People are only mean when they're threatened, and that's what our culture does. That's what our economy does. Even people who have jobs in our economy are threatened, because they worry about losing them. And when you get threatened, you start looking out only for yourself... It is all part of this culture.  

Tuesdays with Morrie - Mitch Albom

قرأت الكلمتين دول النهاردة بالصدفة، وجه في بالي ساعتها نظرة كتير من الناس المليئة بال stigma لمصابي الكورونا، واللي مكونتش قادرة أفهمسببها الحقيقة، لحد ما قرأت الكلام ده ونوعا ما إداني تفسير -مش تبرير- لنظرات وتصرفات الناس دي..

فيه ناس كتير مهددة بفقدان وظائفهم -وفيه بالفعل ناس اتسرحوا- .. الناس المهددة غالبا بيفكروا في إنه لو اتصابوا أو خالطوا حد مصاب ده بيزود احتمالية إنه يمشي من الشغل لو ده فعلا حصل، وبالتالي أسلوب التعامل الفج ده بيكون رد فعل منه -مبالغ فيه- على الخوف اللي حقيقي مش مبالغ فيه.

فيه تفسير تاني ممكن يكون ليه علاقة بثقافة أغلب مجتمعنا؛ الناس عادة معندهاش مشكلة في الأمراض الجسمانية الملموسة اللي ليها أعراض واضحة ومعروفة وعلاجها كذلك محدد ومعروف، كمثال على كده مفيش حد بيحط stigma على مريض سكر أو ضغط أو فشل كلوي مثلا. في حين إن مرض زي السرطان بأنواعه المختلفة، ناس كتير بتشوفه وصمة أو stigma، وهتلاقي ناس لحد دلوقتي لسه بتقول عليه "المرض الوحش" لما ييجي ذكر أي حاجة ليها علاقة بيه. نفس الكلام ينطبق على الأمراض النفسية، اللي ناس كتير بتشوفها بنفس النظرة الواصمة -وإن كان ده قل شوية في الفترة الأخيرة- نتيجة لاختلاف الأعراض حتى في التشخيص الواحد، وظهور بعض التصرفات اللي ممكن تتفسر بحكم ثقافة ناس كتير على إنها مس أو جن، وده سبب جزء كبير من ال stigma.

لو طبقنا نفس الكلام على الكورونا، هنلاقي إنه انتشر بداية في الصين بسبب موضوع أكل الخفافيش، ومن ساعتها انتشاره في ازدياد بصورة كبيرة جدا، أعراضه نوعا ما واضحة وإن كان فيها تشابه في بعض الأحيان مع أعراض البرد العادي، وفوق كل ده، مفيش علاج أو مصل واضح وكلها تجارب لسه. فيه ناس بتموت؟ آه فيه.. الدنيا وقفت؟ آه.. لحد امتى؟ محدش عارف.. كل النقط اللي فوق دي كفيلة إنها تخلي بعض الناس، خصوصا اللي مش فاهمين أو بياخدوا معلوماتهم من مصادر غير مختصة، ممكن تتصرف بالشكل ده مع أي حد مصاب أو محتمل إصابته..

كل دي تفسيرات من وجهة نظري الشخصية، قد تخطئ وقد تصيب.

هل ده كله مبرر للتصرف بالشكل ده؟ طبعا لأ.

بعض التفكير المنطقي في الأوقات اللي زي دي كفيل إنه يعدل دفة التصرفات المبنية على الخوف والخوف فقط..

بس الناس تفكر..

[](https://www.facebook.com/ufi/reaction/profile/browser/?ft_ent_identifier=ZmVlZGJhY2s6MTAxNjM1MTM1OTY5NzAxNDU%3D&av=100007123639235)